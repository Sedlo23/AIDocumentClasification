pol

Slovenská prezidentka pověřila Matoviče sestavením vlády
4. 3. 2020, 11:05 • Aktualizováno 4. 3. 2020, 12:12
Ivan Vilček (Bratislava), Právo
Slovenská prezidentka Zuzana Čaputová pověřila ve středu vítěze sobotních parlamentních voleb Igora Matoviče, předsedu hnutí Obyčejní lidé a Nezávislé osobnosti (OLaNO) sestavením vlády. Matovič usiluje o koalici čtyř stran, která by měla ústavní většinu v parlamentu. Její vytvoření zatím ale není jisté.

Prezidentka zdůraznila, že případná nová vláda sestavená ze čtyř stran získala ve volbách velkou důvěru ze strany občanů a tomu odpovídající zodpovědnost. „Plně věřím, že si všichni představitelé těchto stran uvědomují tíhu této zodpovědnosti, protože potřebujeme v krátkém čase silnou, legitimní a novou vládu,“ řekla Čaputová.

Matovič během čekání na přijetí u prezidentky novinářům potvrdil, že by se měl během středy sejít se šéfem strany Svoboda a Solidarita (SaS) Richardem Sulíkem a Borisem Kollárem, předsedou strany Jsme rodina. Ve čtvrtek by měl mít schůzku s exprezidentem Andrejem Kiskou, který je v čele strany Za lidi.

Ačkoliv tvrdil, že nebude svým potenciálním koaličním partnerům nic vzkazovat přes média či sociální sítě, v úterý to nevydržel a na Facebooku jim vzkázal: „Mluviti stříbro, mlčeti zlato. Prosím.“

Čaputová pověří Matoviče sestavením vlády
Evropa
Čaputová pověří Matoviče sestavením vlády
Jeho poznámka se týkala úterní schůzky představitelů uvedených stran s prezidentkou Čaputovou. Po schůzkách se nerozpakovali zveřejnit požadavky, s nimiž půjdou na jednání s vítězem voleb.

Kollár chce například získat ministerstvo obrany, ministerstvo dopravy a výstavby, post vicepremiéra pro informatizaci a křeslo předsedy parlamentu. Kiska by byl nejraději, kdyby se vládní koalice upekla bez strany Jsme rodina Borise Kollára.
