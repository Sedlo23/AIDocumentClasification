pol

Volby by suverénně vyhrálo ANO
30. 3. 2020, 15:06
Novinky
Vítězem voleb by se podle modelu CVVM stalo hnutí ANO se ziskem 33 procent. ODS by měla 14,5, Piráti 12,5 a ČSSD 8,5 procenta. Komunisté a lidovci by měli shodně 7 procent. Další strany by ve Sněmovně podle modelu nezasedly.

Podpora TOP 09, STAN i SPD by podle průzkumu byla shodně na úrovni 4,5 procenta a s ohledem na interval spolehlivosti nelze s jistotou říci, zda by se uskupení do Sněmovny dostala.

Hnutí Trikolóra by podle modelu mělo 2 procenta a zelení 1 procento.

Podle preferencí, které zahrnují i nerozhodnuté voliče a ty, kteří by k volbám nešli, by ANO mělo 22,5 procenta, ODS 9,5, Piráti 9, ČSSD 5,5 a komunisté 4,5 procenta. Preference lidovců jsou na úrovni 4 procent, u TOP 09 je to 3,5, u STAN a SPD 2,5 procenta.

Epidemii průzkum nereflektuje
Agentura zdůraznila, že sběr dat probíhal od 29. února do 11. března a výsledky nereflektují vyhlášení nouzového stavu ani aktuální situaci.

„Zveřejněná data tak neslouží jako reflexe současného stavu, ale jsou cenná jako informace do časové řady v rámci ostatních měření,” uvedlo CVVM.

Oproti únorovému šetření nedoznaly výsledky žádných významných změn a situace na politické scéně je stabilní.

Voleb by se podle modelu zúčastnilo 62 procent oprávněných voličů. Do průzkumu se zapojilo 1012 respondentů.
