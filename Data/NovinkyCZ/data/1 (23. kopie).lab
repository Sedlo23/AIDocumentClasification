sport

Slavný Lauberhorn není v kalendáři SP
Včera 17:25 - Wengen
Slavný Lauberhorn zatím není v kalendáři Světového poháru ve sjezdovém lyžování pro sezonu 2021/2022. Švýcarský svaz ikonický závod ve Wengenu dosud nepotvrdil kvůli finančním sporům s organizátory. V termínové listině v lednu 2022 figuruje jen blíže nespecifikovaný závod ve Švýcarsku. Pro příští ročník elitního seriálu to už švýcarský svaz změnit nemohl.

 
Ilustrační foto.
Ilustrační foto.


Jádrem sporu je rozdělení příjmů z vysílacích práv, o kterém se pořadatelé s národním lyžařským svazem dohadují už od roku 2016. Federace tvrdí, že nedokáže vyhovět finančním požadavkům organizačního výboru. Právní bitva dospěla až před sportovní arbitráž CAS v Lausanne.

Federace chce snížit své riziko tím, že do okna vyhrazeného pro Wengen zatím nahlásila na přespříští sezonu jen Švýcarsko. Pořadatelé o tom nevěděli a označili tento krok svazu za nesportovní.

Ve sjezdařské reprezentaci jsou poprvé Nová a Kubeš
Trať z Lauberhornu je se čtyřmi a půl kilometry nejdelší sjezdovkou ve Světovém poháru. Tradiční závod se koná od roku 1930 a v elitním mužském seriálu nechyběl od jeho zřízení v roce 1967. Sobotní sjezd obvykle sleduje na místě 30 000 diváků a je jedním z nejsledovanějších televizních pořadů ve Švýcarsku. Letos v lednu ho vyhrál domácí Beat Feuz, který třetím triumfem v kariéře vyrovnal rekord slavného Rakušana Franze Klammera. Součástí třídenního podniku bývá ještě slalom a kombinace.

Už v lednu prezident Mezinárodní lyžařské federace (FIS) Gianfranco Kasper vyzval znesvářené strany, aby usedly k jednacímu stolu a našly řešení. "FIS rozhodně nechce přijít o závody Světového poháru ve Wengenu. Lauberhorn je jeden z našich největších a nejznámějších závodů," prohlásil tehdy končící šéf světového lyžování. O jeho post se na podzim hodlá ucházet i současný předseda švýcarského svazu Urs Lehmann.
