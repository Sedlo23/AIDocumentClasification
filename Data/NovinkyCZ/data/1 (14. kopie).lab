krimi

Stát zakazoval obci Lednice stavět. Neměl na to právo, rozhodl Ústavní soud
Včera 10:34
pko, Právo
Obce Lednice na Břeclavsku, která je součástí Lednicko-valtického areálu chráněného UNESCO, se zastal Ústavní soud (ÚS) ve sporu proti dohodě ministerstev místního rozvoje a kultury. Ta pro účely územního plánování omezila v obci výstavbu a také třeba instalaci střešních solárních panelů. Podle ÚS to znamenalo zásah do práva na samosprávu.

Podle napadené ministerské dohody z roku 2015 se například nemají stavět bytové domy poblíž jedné z lednických alejí, zmenší se plocha pro plánované záchytné parkoviště a místní si také nemohou na střechy umísťovat fotovoltaické panely. Cílem bylo ochránit památkovou hodnotu a zabránit nevratným změnám. Radnice proti rozhodnutí marně brojila u Městského soudu v Praze i Nejvyššího správního soudu.

Senát se soudcem zpravodajem Radovanem Suchánkem ale námitky Lednických vyslyšel. „Plošný zákaz umísťování solárních panelů, a to i těch umístěných na vnitřních stranách střech pod takovým úhlem, že s výjimkou leteckého pohledu nejsou běžně vidět, je velmi silným zásahem do práva na rozvoj obce a následně i do práv vlastníků nemovitostí umístěných na tomto území,“ upozornil Suchánek.

Janův hrad vzali lidé útokem. Z nařízení si moc hlavu nedělali
Domácí
Janův hrad vzali lidé útokem. Z nařízení si moc hlavu nedělali
Justice se musí znovu zabývat i námitkami týkajícími se záchytného parkoviště. „To, zda bude chtít obec řešit problematiku parkování povrchovým parkovištěm, nebo pravděpodobně podstatně nákladnějším parkovištěm podzemním, je primárně věcí demokraticky zvolených orgánů obce. Soudy by měly být s ohledem na zásadu soudního sebeomezení při hodnocení těchto otázek zdrženlivé,“ dodal Suchánek s tím, že spor se nyní vrací k Městskému soudu v Praze.
