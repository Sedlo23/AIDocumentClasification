sport

Dvojitý narozeninový dárek pro legendu. Výhra a největší výplata
19. května 2020 21:00 - Praha
Dvojitý narozeninový dárek si dopřála legenda MMA, která v neděli oslavila čtyřicítku. Alistair Overeem byl kousek od porážky na galavečeru UFC Fight Night, ale přežil a vyhrál. Navíc získal největší finanční odměnu ze všech bojovníků, kteří ze soboty na neděli bojovali v Jacksonville. Podle Floridské státní boxerské komise mu náleží 400 tisíc dolarů, což je více než 10 milionů korun. Samozřejmě před zdaněním.

 
Alistair Overeem porazil Walta Harrise a vydělal nejvíce ze všech zápasníků na posledním galavečeru UFC.
Alistair Overeem porazil Walta Harrise a vydělal nejvíce ze všech zápasníků na posledním galavečeru UFC.

Jasen Vinlove, Reuters

Overeem porazil Walta Harrise, když duel ukončil rozhodčí po třech minutách ve druhém kole. Celkem byli v kleci oba zápasníci těžké váhy osm minut. Harris si přišel na 75 tisíc dolarů, což je v přepočtu 1 900 000 korun.

„Stále lovíme titul. Řekl bych, že jsem v poslední fázi své kariéry. Takže tyto dvě věci mám trochu ve své hlavě. Konec kariéry a pak ještě jedna šance na titul," nechal se slyšet bojovník těžké váhy, který je v UFC od roku 2011.

Finanční odměny hlavní karty
Alistair Overeem: 10 000 000
Walt Harris: 1 900 000
Claudia Gadelhaová: 2 700 000
Angela Hillová: 1 350 000
Dan Ige: 2 500 000
Edson Barboza: 2 000 000
Krzysztof Jotko: 2 700 000
Eryk Anders: 1 550 000
Song Yadong: 3 700 000
Marlon Vera: 2 900 000
(Částky jsou uvedeny v korunách)
Mezi zápasníky byl na posledním turnaji UFC velký platový rozdíl, to ale není nic výjimečného. Overeem na čele bral 10 milionů, na druhém konci je podle serveru bloodyelbow.com Don'tTale Mayes, který celý galavečer otevíral, on si měl přijít v přepočtu na čtvrt milionu korun.


Platy sportovců jsou vždy tématem, které fanoušky zajímá. Na první pohled jde o velké částky, ale ty zkrouhnou daně, procenta manažerům, trenérům a tréninkové kempy.
