pol

Čaputová pověří Matoviče sestavením vlády
3. 3. 2020, 18:07 – Bratislava • Aktualizováno 3. 3. 2020, 19:06
Ivan Vilček (Bratislava), Právo
Slovenská prezidentka Zuzana Čaputová pověří ve středu vítěze sobotních parlamentních voleb Igora Matoviče, předsedu hnutí Obyčejní lidé a Nezávislé osobnosti (OLaNO) sestavením vlády. Čaputová to oznámila poté, co se v úterý setkala se šéfy tří stran, kteří podle hlavy slovenského státu vyjádřili připravenost jednat s Matovičem o vytvoření kabinetu.

„Boris Kollár, Richard Sulík i Andrej Kiska mi tlumočili svou připravenost dál jednat s předsedou hnutí OLaNO o vytvoření nové vlády,“ uvedla prezidentka se svém prohlášení.

Matovič v úterý pokračoval v jednání s možnými koaličními partnery. Předseda strany Za lidi exprezident Kiska po jednání řekl, že o definitivním vstupu strany do vlády rozhodne čtvrteční zasedání předsednictva strany. Sedmnáct členů o případném vstupu do koalice rozhodne prostou většinou hlasů.

Kompletní přehled slovenských voleb
Evropa
Kiska vyjádřil přesvědčení, že dojde k pozitivnímu rozhodnutí. „Pak bude jmenován vyjednávací tým a zahájí se jednání o sestavení příští vlády,“ dodal šéf strany Za lidi.

Exprezident připustil, že by si dovedl představit vládu bez strany Jsme rodina Borise Kollára. Předseda vítězné strany Matovič by však chtěl vytvořit kabinet, který bude disponovat v parlamentě ústavní většinou, a to je možné pouze společně s Kollárem. Kiska připustil, že s ústavní většinou za zády by nová vládní koalice mohla uskutečnit plánované změny snadněji.

Bývalý prezident podpořil Matovičovu myšlenku na vytvoření protikorupční jednotky, která by monitorovala chování každého člena koalice.

Kdo je Igor Matovič? Do křesla slovenského premiéra míří vydavatel z Trnavy
Evropa
Kdo je Igor Matovič? Do křesla slovenského premiéra míří vydavatel z Trnavy
Předseda strany Svoboda a Solidarita (SaS) Richar Sulík nevidí důvod, aby jednání o nové koalici trvala dlouho. Připustil však, že kvalitní dohoda je důležitější než rychlost jednání. Sulík považuje za důležité najít správné lidi na funkci generálního prokurátora, speciálního prokurátora, policejního prezidenta, šéfa Národní kriminální agentury a šéfa Kriminálního úřadu finanční správy.

„To je nejvyšší priorita. Musíme sem dát pět borců, kteří jsou odvážní a odborně zdatní. Pak se budou dít věci,“ řekl předseda SaS.

Večer ve štábu OLaNo: Měření teploty hostům, oslavy i bučení na obrazovku
Zahraniční
Večer ve štábu OLaNo: Měření teploty hostům, oslavy i bučení na obrazovku
Strana Jsme rodina se už nechala slyšet, že jí vyhovuje současný policejní prezident Milan Lučanský, ostatní strany mluví o jeho výměně.

Sulík nesouhlasí s plánem strany Jsme rodiny postavit 25 tisíc nájemních bytů ročně. „Nedá se to kapacitně a není to ani za co postavit, pokud se nechceme zadlužit jako Řecko,“ uvedl předseda SaS.

Již existuje předběžná dohoda, že v případě čtyřkoalice by Matovičova strana měla v nové vládě obsadit post premiéra a získat křesla sedmi ministerstev. Jsme rodina bude řídit tři resorty, SaS dva a Za lidi rovněž dva. Předseda strany Jsme rodina Kollár by měl být předsedou parlamentu.
