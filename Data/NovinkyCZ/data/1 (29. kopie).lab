pol

Senátoři odmítli výhrůžný tón čínského dopisu a zkritizovali Hrad
Včera 18:43 – Praha
Klára Beranová, Novinky
Senát ve středu přijal usnesení, ve kterém odmítá vměšování Číny do vnitřních záležitostí České republiky. Usnesení, které podpořila většina členů horní komory, navrhl senátor Pavel Fischer. Senátoři zároveň podpořili případnou cestu šéfa Senátu na Tchaj-wan.

„Senát odmítá výhrůžný tón sdělení velvyslanectví Čínské lidové republiky z 10. ledna 2020, neboť ani jeho forma, ani jeho obsah neodpovídají standardní diplomacii a konstatuje, že sdělení překročilo hranici vměšování do vnitřních záležitostí České republiky,” stojí v usnesení.

Jde o reakci na dopis nalezený po zesnulém šéfovi Senátu Jaroslavu Kuberovi (ODS), který ho dostal krátce před svojí smrtí.

Kubera připravoval už od loňska cestu na Tchaj-wan, která se měla uskutečnit letos. Dokument s razítkem čínské ambasády a se dvěma přípisy z Hradu ho před cestou varoval s použitím silných výhrůžek.

Kubera zemřel 20. ledna na infarkt.

Kubera mi řekl, že cestu na Tchaj-wan může přehodnotit, tvrdí čínský velvyslanec
Domácí
Kubera mi řekl, že cestu na Tchaj-wan může přehodnotit, tvrdí čínský velvyslanec
V usnesení Senátu stojí, že cesty parlamentních delegací České republiky na Tchaj-wan jsou v souladu s dlouhodobými zahraničně-politickými zájmy ČR.

„Vyjadřuje také podporu, aby právě v tomto kontextu to byl předseda Senátu, kdo v doprovodu podnikatelské delegace navštíví Tchaj-wan,” stojí dále v dokumentu.

„Není to úkol, ale podpora,” doplnil následně předkladatel návrhu Pavel Fischer.

Kubera zemřel pod tlakem
Usnesení podpořilo 50 z 52 přítomných senátorů. „Náš bývalý předseda Senátu zemřel pod tlakem, který byl vyvolán také dopisem z čínské ambasády. Nemůžeme to jen tak přejít,” sdělil senátor Jan Sobotka (zvolen za STAN).

Vystrčil po schůzce se Zemanem: Moje cesta na Tchaj-wan je reálnější
Domácí
Vystrčil po schůzce se Zemanem: Moje cesta na Tchaj-wan je reálnější
„Peskování ze strany Čínské lidové republiky je nechutné, odporné a do nebe volající,” přidal se Zdeněk Papoušek (zvolen za KDU-ČSL).

Podle bývalého kandidáta na prezidenta Marka Hilšera (MHS) by se Česko nemělo nechat vydírat jakoukoli zemí. „A už vůbec ne zemí, kde je diktatura,” řekl Hilšer.

Usnesení Senátu k cestě předsedy Senátu PČR na Tchaj-wan
Senát Parlamentu ČR
I.
1) odmítá výhrůžný tón sdělení velvyslanectví Čínské lidové republiky z 10.ledna 2020, neboť ani jeho forma, ani jeho obsah neodpovídají standardní diplomacii;
2) konstatuje, že toto sdělení překročilo hranici vměšování do vnitřních záležitostí České republiky a je v rozporu s prohlášením ministerstev zahraničních věcí České republiky a Čínské lidové republiky z roku 2014;
3) konstatuje se zneklidněním, že informace o tomto sdělení nebyla předána Ministerstvu zahraničních věcí ČR a že Kancelář prezidenta nekoordinovala zahraniční politiku s vládou;
4) považuje nedostatečnou reakci české strany po dobu pěti týdnů za vážné pochybení, které poškozuje zájmy České republiky jako svrchovaného,svobodného a demokratického státu založeného na úctě k lidským právům a zásadách občanské společnosti;
5) vyjadřuje zájem na rozvoji oboustranně výhodných vztahů mezi Českou republikou a Čínskou lidovou republikou, stejně jako s Tchaj-wanem;
6) vyjadřuje přesvědčení, že cesty parlamentních delegací České republiky na Tchaj-wan jsou v souladu s dlouhodobými zahraničně-politickými zájmy ČR;
7) vyjadřuje svou podporu, aby právě v tomto kontextu to byl předseda Senátu PČR, kdo v doprovodu podnikatelské delegace navštíví Tchaj-wan;
II.
pověřuje předsedu Senátu Parlamentu ČR, aby s přijatým usnesením seznámil prezidenta a předsedu vlády České republiky
