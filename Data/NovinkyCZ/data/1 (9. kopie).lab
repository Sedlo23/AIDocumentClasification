krimi

Soud zamítl Janouškovi nový proces
Včera 14:23 – Praha • Aktualizováno Včera 14:52
Novinky, Právo
Lobbista Roman Janoušek se nedočká obnovy procesu v případu, kdy v opilosti srazil v Praze autem ženu a ujel. Jeho žádost ve středu už podruhé zamítl pražský městský soud. Justice Janouška za nehodu potrestala 4,5 roky ve vězení, za mřížemi si ale zatím odpykal jen zhruba rok a čtvrt. Od března 2016 má trest přerušený ze zdravotních důvodů.

„Nebyly shledány důvody pro to, aby byl proces obnoven,“ uvedl předseda trestního senátu Tomáš Kubovec. Podle něj Janoušek nepředstavil žádné nové důkazy. Navíc se podle soudu jeho návrh týkal věcí, které už soudy probraly v původním trestním řízení.

„Myslím, že jsme se s těmito věcmi náležitě vypořádali. V nynějším procesu nevyvstaly žádné zásadní skutečnosti a už vůbec ne skutečnosti, které by změnily verdikt ve prospěch obžalovaného,“ prohlásil Kubovec.

Ústavní soud změnil své dřívější rozhodnutí v Janouškově kauze
Domácí
Ústavní soud změnil své dřívější rozhodnutí v Janouškově kauze
Lobbista se středečního jednání neúčastnil, u soudu byl jeho advokát Lukáš Trojan. Rozhodnutí není pravomocné, proti verdiktu podal Trojan stížnost, případ tak nyní poputuje k pražskému vrchnímu soudu.

Žádost o nové projednání případu zamítl městský soud už dříve, Ústavní soud mu ale nařídil, aby se lépe vypořádal s Janouškovými argumenty. Janouškova obhajoba tvrdí, že jeho vnímání mohla v době incidentu ovlivnit závislost na alkoholu a také hematom na mozku.

Soud kvůli obnově procesu s Romanem Janouškem (na snímku lobbistův advokát Lukáš Trojan)
Soud kvůli obnově procesu s Romanem Janouškem (na snímku lobbistův advokát Lukáš Trojan)

Foto: Novinky

Proto chtěl obnovit proces, aby se v něm probraly tyto i důkazy. „Tyto skutečnosti nebyly dříve známé, aby bylo by spravedlivé, aby se jimi zabýval nalézací soud,“ prohlásil ve středu Janouškův advokát Lukáš Trojan.

Opilý Janoušek srazil ženu v roce 2012 v Praze-Michli. Žena se ho po předchozí kolizi snažila na křižovatce zastavit.

Původně čelil Janoušek obžalobě z pokusu o vraždu, nakonec byl odsouzen za ublížení na zdraví a řízení pod vlivem návykové látky.

Lobbista Janoušek stále nemusí do vězení
Krimi
Lobbista Janoušek stále nemusí do vězení
Trest 4,5 roku vězení nastoupil Janoušek v listopadu 2014. Nyní má výkon trestu dlouhodobě přerušen kvůli zdraví.

Rovněž ze zdravotních důvodů Janoušek dvakrát neúspěšně žádal soud o prominutí zbytku trestu.

Lobbista také od letošního ledna čelí návrhu na obžalobu z podílnictví v kauze neoprávněných úhrad od zdravotních pojišťoven pro laboratoř Chambon.
