pol

Petříček: Nemůžeme dělat nějaké veletoče. Cestu na Tchaj-wan doporučit nemůžu
Včera 16:55 – Praha
Klára Beranová, Novinky
Podle ministra zahraničí Tomáše Petříčka (ČSSD) je čínský nátlak na šéfa horní komory Miloše Vystrčila (ODS) na hraně zásahu do rozhodování českého Senátu. Přesto prý Vystrčilovi cestu na Tchaj-wan doporučit nemůže.

„V tomto případě je to na hraně zásahu do rozhodování našeho Senátu. Je potřeba se ale na druhé straně držet nastavení naší politiky, abychom nedělali nějaké veletoče,” odpověděl Petříček na dotaz Novinek, jak bude reagovat na slova šéfa Senátu.

Vystrčil po schůzce se Zemanem: Moje cesta na Tchaj-wan je reálnější
Domácí
Vystrčil po schůzce se Zemanem: Moje cesta na Tchaj-wan je reálnější
Ten v úterý uvedl, že pracovník čínského velvyslanectví upozorňoval český Senát, aby jeho předseda neblahopřál nové tchajwanské prezidentce Cchaj Jing-wen ke zvolení.

„Jsme nezávislým státem, ale držíme se stabilních principů, to platí i ve vztahu s Čínou, a to už od revoluce,” napsal šéf české diplomacie Novinkám.

Cesta na Tchaj-wan
Vystrčil v souvislosti s tím řekl, že se jeho cesta na Tchaj-wan stává stále reálnější. „Pokud Čínská lidová republika chce České republice či Senátu diktovat, co mají, nebo nemají dělat, nebudeme sklánět hlavu,” sdělil v úterý Vystrčil.

Česko začne s Ruskem opatrně vyjednávat
Domácí
Česko začne s Ruskem opatrně vyjednávat
Cestu mu přesto ministr zahraničí nedoporučuje. „Rozhodně tu nejsem však ani od toho, abych mu ji zakazoval,” reagoval pro Novinky Petříček.

Na Tchaj-wan se chystal jet i zesnulý předseda Senátu Jaroslav Kubera (ODS). Krátce před svou smrtí dostal výhružný dopis s razítkem čínské ambasády a se dvěma přípisy z Hradu, který ho před cestou na varoval. Proti té se vyjádřil několikrát i prezident Miloš Zeman.
