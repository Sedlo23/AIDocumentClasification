krimi

Ubil muže na faře pohrabáčem. Extrémní brutalita, uvedl odvolací soud a zvýšil trest o osm let
Včera 15:25 – Olomouc
ČTK
Olomoucký vrchní soud ve středu podstatně zpřísnil trest 23letému Miroslavu Vepřekovi za smrt muže na faře v Chudobíně na Olomoucku. Přidal mu dalších osm let vězení, celkem by tak měl jít Vepřek za mříže na 17,5 roku. Olomoucký krajský soud mladíka původně potrestal za zabití kvůli předchozímu útoku poškozeného. Podle soudu však jde o vraždu spáchanou zvlášť surovým způsobem, jak byl mladík původně obžalován.

Vepřek svého známého nejprve několikrát bodl nožem a nakonec ho umlátil pohrabáčem. Podle vrchního soudu byla původní právní kvalifikace vadná a neodpovídala důkazům. Podle soudu nejsou naplněny znaky trestného činu zabití, a to s ohledem na probíhající konflikt i na vazby obou mužů, kteří se dostali do potyčky.

„Obžalovaný se dopustil trestného činu vraždy, čin spáchal zvlášť surovým způsobem, jde o útok s extrémní mírou brutality, navíc zde došlo ke kombinaci zbraní a mechanismu útoku vůči integritě poškozeného,” uvedl předseda senátu Vladislav Šlapák.

Mladíka, který kamarádovi rozbil hlavu pohrabáčem, soud poslal na 9,5 roku za mříže
Krimi
Mladíka, který kamarádovi rozbil hlavu pohrabáčem, soud poslal na 9,5 roku za mříže
Podle žalobce Jaroslava Kandráče se potvrdilo, že odvolání bylo na místě. „Skutek obžalovaného nenaplňuje znaky zabití, ale jde o jasnou vraždu spáchanou surovým způsobem. To pak našlo odezvu i v uloženém trestu, který byl výrazně zpřísněn," řekl po rozsudku Kandráč.

Útočil opakovaně
Tragédie se stala loni v noci na 25. dubna v budově farního úřadu v Chudobíně. Vraždě předcházela potyčka mezi obžalovaným a šestadvacetiletým mužem. Podle obžaloby na Vepřeka nejprve zaútočil jako první s nožem 26letý muž. Obžalovaný vzápětí uchopil také nůž a soka opakovaně bodl. Poté ho udeřil pohrabáčem do hlavy, znalci nakonec ran spočítali 12. Způsobil mu vícero zlomenin lebky i otok mozku. Bezprostřední příčinou bylo zhmoždění mozku.

Vepřek, který je strojní mechanik, se k činu přiznal. Uvedl, že druhý muž byl jeho kamarád a na Litovelsko vyjeli společně. Do budovy farního úřadu jej v noci zavedla právě jeho pozdější oběť s odůvodněním, že tam dříve bydlel. Muž byl podle Vepřeka pod vlivem pervitinu, do potyčky se dostali po předchozím banálním sporu.

Po činu odjel Vepřek domů a svěřil se kamarádce, pak se vrátil na místo činu. Dům byl uzavřený a Vepřek si prý myslel, že je kamarád v pořádku.

Podezřelého mladíka zadrželi policisté o týden později. Detektivům zpočátku ztěžovalo práci to, že nebyl dosud trestán a že po činu zakrýval stopy. Vzal například oběti jeho neschopenku i botu, i když nedokázal vysvětlit proč.

Soud mladíkovi uložil také ochranné protitoxikomanické ústavní léčení. Pozůstalým musí zaplatit nemajetkovou újmu téměř půl milionu korun.
