sport

Ragbistou roku je říčanský odchovanec Cimprich
Včera 15:20 - Praha
Martin Cimprich byl se zpožděním vyhlášen nejlepším ragbistou roku 2019. Hlasující odborníci ocenili u říčanského odchovance, který hraje ve skotském klubu Boroughmuir, především výkony v reprezentačním dresu. Druhý v anketě skončil Dan Hošek a třetí místo obsadil Jacques Fick, jihoafrická akvizice Tatry Smíchov.

 
artin Cimprich byl se zpožděním vyhlášen nejlepším ragbistou roku 2019 (archivní foto)
artin Cimprich byl se zpožděním vyhlášen nejlepším ragbistou roku 2019 (archivní foto)


Slavnostní vyhlášení 48. ročníku ankety se původně mělo uskutečnit 13. března, ale po vypuknutí pandemie koronaviru bylo odloženo. Česká rugbyová unie nyní zveřejnila výsledky na svém webu.

Nejlepším hráčem sedmičkového ragby byl Matyáš Hopp, titul pro nejlepší ragbistku získala Kateřina Nováková. Do Síně slávy uvedla unie bývalé vynikající hráče Sparty a posléze reprezentační trenéry Jaromíra Kourka a Václava Horáčka.

"Je to moc milé být v Síni slávy českého ragby, ve které jsme dosud společně s Václavem Horáčkem a Eduardem Krütznerem zatím jen tři ragbisté. Není vůbec náhoda, že jsme všichni tři spolu hráli v květnu 1968 v Praze proti Francii, která k nám tehdy přijela v nejsilnější sestavě," řekl pro magazín ceskeragby.cz čtyřiasedmdesátiletý Kourek.
